{
  "a1b2c3d4-e5f6-7890-abcd-ef1234567890": {
    "id": "a1b2c3d4-e5f6-7890-abcd-ef1234567890",
    "title": "ประสบการณ์การเรียนแพทย์และชีวิตของการเป็นแพทย์",
    "content": "# ประสบการณ์การเรียนแพทย์และชีวิตของการเป็นแพทย์\n\n## รู้จักผู้เขียน\n\nสวัสดีค่ะ พี่ชื่อ พญ.กมลชนก กุลชุติสิน (ฝน) จบการศึกษาจากคณะแพทยศาสตร์ศิริราชพยาบาล รุ่น 128 เกียรตินิยมอันดับ 1\n\nบทความนี้ตั้งใจถ่ายทอดเรื่องราวการเรียนแพทย์ตลอด 6 ปี รวมถึงการทำงานในฐานะแพทย์ ทั้งประสบการณ์ในห้องเรียน บนวอร์ดผู้ป่วย และในชีวิตจริง พี่หวังเป็นอย่างยิ่งว่าบทความนี้จะสามารถสร้างแรงบันดาลใจ และทำให้น้องๆทุกท่านที่ได้อ่าน ได้มองเห็นความธรรมดาที่แสนพิเศษของการมีชีวิตค่ะ\n\n![ภาพประกอบเนื้อหา 1](/blog/content1.png)\n\n![ภาพประกอบเนื้อหา 2](/blog/content2.png)\n\n![ภาพประกอบเนื้อหา 3](/blog/content3.png)\n\n## แพทย์ 6 ชั้นปีเรียนอะไรบ้าง?\n\n### **ชั้นปีที่1-3 เรียกว่าชั้น \"pre-clinic\"**\n\n**ปี 1** เรียนที่มหิดลศาลายา ได้เรียนรู้เกี่ยวกับพื้นฐานวิทยาศาสตร์ทั่วไป (ซึ่งปัจจุบันหลักสูตรใหม่ได้เปลี่ยนแปลงเนื้อหาและการเรียนการสอนไปมากแล้ว) ได้รู้จักและทำกิจกรรมกับเพื่อนต่างคณะ ทั้งงานเฟรชชี่เกม งานHailnight มีกิจกรรมรับน้องเฉลยสายรหัส ได้ไปทานข้าวกับพี่ๆชั้นปีต่างๆอยู่บ่อยครั้ง พร้อมๆกับทำความรู้จักเพื่อนใหม่ ถือเป็นช่วงเวลาที่ได้พักผ่อนหลังเหนื่อยจากการเตรียมสอบเข้าแพทย์ ถึงแม้เวลาจะผ่านมานานมากแล้วก็ตาม พี่ก็ยังคงนึกถึงบรรยากาศเก่าๆเหล่านั้นอยู่เสมอ\n\n**ปี 2** เข้ามาเรียนในศิริราช ได้เรียนรู้เกี่ยวกับ \"ความปกติ\" ของร่างกายมนุษย์ ในรายวิชาสรีรวิทยา เภสัชวิทยา ชีวเคมี ระบบภูมิคุ้มกัน กายวิภาคศาสตร์ โดยเฉพาะการเรียนกับ \"อาจารย์ใหญ่\" ในห้องปฏิบัติการกายวิภาคศาสตร์ หรือที่เรียกว่า \"Lab gross anatomy\" นอกจากด้านการเรียนยังมีกิจกรรมอีกมากมายให้เข้าร่วม เช่น ประเพณีรับน้องข้ามฟากที่ช่วยสร้างความผูกพันระหว่างรุ่นพี่และรุ่นน้อง กิจกรรมต้อนรับน้องปี 1 และทำธงมหิดล เป็นต้น\n\n**ปี 3** ได้เรียนรู้เกี่ยวกับ \"ความผิดปกติ\" ของร่างกาย กลไกการเกิดโรคโดยละเอียด และการรักษาเบื้องต้นของโรคที่พบเจอได้บ่อยในทุกระบบ ชีวิตนักศึกษาแพทย์นอกห้องเรียนในชั้นปี 3 นั้น มีกิจกรรมหลากหลาย เช่น Family Concert เป็นการแสดงดนตรีและละครเวที นอกจากนี้ยังสามารถเข้าร่วมกิจกรรมของชมรมต่าง ๆ ตามที่ตนสนใจ\n\nบรรยากาศการเรียนพรีคลินิกในภาพรวมจึงเป็นการนั่งเรียนในห้องบรรยายและ ห้องปฏิบัติการเป็นหลักค่ะ\n\n### **ชั้นปีที่4-6 เรียกว่าชั้น \"Clinic\"**\n\n**ปี4** ในชั้นคลินิก นักศึกษาแพทย์จะต้องเรียนรู้การดูแลผู้ป่วยบนวอร์ด และตรวจผู้ป่วยนอก โดยแบ่งกลุ่มไปวนวอร์ดหลัก (Major ward) เช่น อายุรกรรม กุมารเวชศาสตร์ สูติศาสตร์นรีเวชวิทยา ศัลยกรรม ออโธปิดิกส์ จิตเวชศาสตร์ รวมถึงการออกไปฝึกที่โรงพยาบาลชุมชน เป็นต้น นอกจากนี้ยังมีตารางเวรนอกเวลา ได้ฝึกทำหัตถการกับหุ่นจำลอง เช่น การเย็บแผล การเจาะท้อง การเจาะน้ำไขสันหลัง เป็นต้น ฝึกทักษะการซักประวัติ ตรวจร่างกายภายใต้ความดูแลของอาจารย์แพทย์ พร้อมทั้งรับดูแลเคสผู้ป่วยบนวอร์ดร่วมกับแพทย์ประจำบ้านและอาจารย์ โดยจำเป็นต้องอ่านหนังสือหาความรู้เพิ่มเติมเพื่อมา discuss กับอาจารย์แพทย์\n\n**จากการเรียนในห้องบรรยายสู่การเรียนกับผู้ป่วยจริง ถือเป็นความเปลี่ยนแปลงครั้งใหญ่ในชีวิตนักศึกษาแพทย์**\n\nผู้ป่วยคนแรกในชีวิตของพี่ได้รับการวินิจฉัยว่าเป็นมะเร็งตับอ่อน เคยได้รับยาเคมีบำบัดมาหลายครั้ง ครั้งนี้จำเป็นต้องเข้ารับการผ่าตัดใหญ่ การผ่าตัดดำเนินไปนานถึง 15 ชั่วโมง ภายหลังการผ่าตัด สิ่งแรกที่ผู้ป่วยเอ่ยออกมาไม่ใช่เรื่องความเจ็บปวด แต่เป็นความปรารถนาว่าอยากกลับบ้านไปหาครอบครัว หลายครั้งที่เห็นผู้ป่วยร้องไห้อยู่เพียงลำพัง แต่ในช่วงเวลาสั้นๆที่ผู้ป่วยได้มีโอกาสวิดีโอคอลกับลูกสาว นั่นเป็นครั้งแรกที่พี่ได้เห็นรอยยิ้มของผู้ป่วย เป็นรอยยิ้มที่เปี่ยมไปด้วยความสุข\n\nในวันนั้นพี่จึงได้เข้าใจว่า **เบื้องหลังของโรคที่ผู้ป่วยเผชิญอยู่ คือชีวิตที่เต็มไปด้วยความหวัง ความฝัน และความหวาดกลัว เมื่อสิ้นสุดกระบวนการรักษา บทบาทของ \"แพทย์\" อาจจบลง แต่สิ่งที่ยังคงอยู่คือ \"มนุษย์ธรรมดาคนหนึ่ง\" ที่เข้าใจหัวใจของเพื่อนมนุษย์ด้วยกัน**\n\n**ปี5** จากการเรียนรู้พื้นฐานการซักประวัติ ตรวจร่างกายและการดูแลผู้ป่วยในปี 4 สู่ชั้นปี 5 นอกจากการวนวอร์ดหลักแล้ว ในชั้นปีที่5 นักศึกษาแพทย์จะได้วน minor ward ในสาขาเฉพาะทางต่าง ๆ เช่น โสต ศอ นาสิก จักษุวิทยา วิสัญญีวิทยา เป็นต้น ซึ่งแต่ละสาขาล้วนมีเนื้อหาและความท้าทายที่แตกต่างกัน ถึงแม้จะเป็นสาขาย่อยแต่ก็มีความสำคัญไม่แพ้กับสาขาหลักเนื่องจากความรู้ที่ได้เรียนทุกระบบก็ล้วนแต่มีความสำคัญในการรักษาผู้ป่วยเช่นกัน\n\n**ปี6** นักศึกษาแพทย์จะได้ใส่เสื้อกาวน์สั้นหรือที่เรียกกันเล่นๆว่า \"เสื้อสามารถ\" ซึ่งมาพร้อมกับความคาดหวังทั้งจากตนเองและอาจารย์แพทย์ เพราะเป็นชั้นปีสุดท้ายก่อนจะก้าวสู่การเป็นแพทย์เต็มตัว โดยนักศึกษาแพทย์ปี 6 จะถูกแบ่งให้ไปปฏิบัติงานที่โรงพยาบาลต่างจังหวัดประมาณครึ่งปี ส่วนอีกครึ่งปีกลับมาวนวอร์ดในศิริราช\n\nครั้งแรกที่ได้สัมผัสกับบรรยากาศโรงพยาบาลต่างจังหวัด พี่รู้สึกตกใจกับวอร์ดที่แตกต่างจากโรงเรียนแพทย์อย่างสิ้นเชิงเพราะมีทั้งเตียงผู้ป่วยเสริม เตียงแทรก ยาวไปจนถึงหน้าลิฟต์ เนื่องจากมีผู้ป่วยจำนวนมากเมื่อเทียบกับบุคลากรทางการแพทย์\n\nชั้นปี 6 ได้มีโอกาสทำหัตถการทั้งเจาะปอด เจาะท้อง ใส่ท่อช่วยหายใจ ไปจนถึงการปั๊มหัวใจ และได้เห็นชีวิตจริงของผู้ป่วย ผู้ป่วยบางคนต้องขายไร่เพื่อหาเงินมาเป็นค่าเดินทางไปตรวจกับแพทย์เฉพาะทางที่โรงพยาบาลศูนย์จังหวัดข้างเคียง บางคนเดินทางลำบากกว่าจะมารักษาอาการของโรคก็ดำเนินไปมากแล้ว\n\nในวันที่เวรยุ่งวุ่นวายที่สุด แต่ยังมีความอบอุ่นเล็กๆ ชวนให้ระลึกถึงอยู่เสมอ นั่นคือ พยาบาลในวอร์ดชวนทานข้าวเย็นด้วยกัน คือหนึ่งในความทรงจำดีๆที่ทำให้รู้สึกว่า **การทำงานในโรงพยาบาลไม่ใช่แค่ต่างคนต่างดูแลผู้ป่วย แต่ยังเป็นการดูแลซึ่งกันและกันของคนทำงานด้วย**\n\nเมื่อกลับมาปฏิบัติงานในโรงพยาบาลศิริราชในช่วงครึ่งปีหลัง พี่ได้มีโอกาสลงเรียนวิชาเลือกสาขาอายุรศาสตร์โรคเลือด ได้วนวอร์ดผู้ป่วยปลูกถ่ายเซลล์ต้นกำเนิดเม็ดเลือด ได้ดูแลผู้ป่วยคนหนึ่งซึ่งวินิจฉัยว่าเป็นโรคพังผืดในไขกระดูก ต้องรักษาด้วยยาเคมีบำบัด แม้โรคจะรุนแรงและการรักษามีภาวะแทรกซ้อนมากมายแต่ทุกครั้งที่ได้เจอ คุณลุงกลับมีรอยยิ้มอยู่เสมอ ด้วยการรักษาที่ยาวนานและต่อเนื่อง ทำให้ต้องนอนโรงพยาบาลนานเป็นเดือน ผู้ป่วยหลายๆคนอยากกลับบ้านไปหาครอบครัวเป็นธรรมดา คุณลุงก็เช่นกันหันมาพูดกับพี่ว่า \"อยากกลับบ้านไปกินยำแซลมอนจังเลยหมอ ที่บ้านทำอร่อย\" พี่ตอบกลับไปว่า \"ผ่านเคมีบำบัดรอบนี้ไปก่อนถึงได้กลับบ้านนะคะ แต่ต้องกินของสุกๆนะคะคุณลุง\" คุณลุงเพียงยิ้มตอบ จนกระทั่งเวลาผ่านไปไม่นาน ก็ได้ข่าวว่าคุณลุงจากไปอย่างสงบ แม้จะเสียใจที่คุณลุงไม่มีโอกาสได้กลับบ้าน แต่อย่างน้อยในช่วงวาระสุดท้ายของชีวิตนั้นมีคนที่รักรายล้อมอย่างอบอุ่น เป็นครั้งแรกที่ได้รับรู้ว่า ผู้ป่วยตรงหน้าอาจไม่ได้ต้องการเพียงการหายขาดจากโรค แต่ยังโหยหาความสุขเล็กๆในแต่ละวันที่ผ่านไป และในวันที่ความหวังริบหรี่ราวกับปาฏิหาริย์ การมอบสิ่งที่เป็นความสุขเล็กๆแก่ผู้ป่วยนั้นอาจเป็นสิ่งที่มีค่าที่สุดสำหรับเขาก็ได้\n\n> **\"การเป็นแพทย์ ไม่ได้เรียนรู้แค่วิธีการรักษาโรคทางกาย แต่ยังต้องรักษาความเจ็บป่วยที่ซ่อนอยู่ภายในจิตใจ เข้าใจเบื้องลึกเบื้องหลังของชีวิต\"**\n\nหลังจากผ่านประสบการณ์ทางคลินิกตามหลักสูตรอย่างครบถ้วน นักศึกษาแพทย์ปี 6 ทุกคนจะต้องเผชิญกับ\"บททดสอบสุดท้าย\" นั่นคือ \"การสอบ\" ทั้งสอบข้อเขียน สอบปฏิบัติกับผู้ป่วยจำลอง และสอบใบประกอบโรคศิลป์เพื่อก้าวสู่การเป็นแพทย์เต็มตัว\n\nเมื่อช่วงเวลาที่เครียดและกดดันผ่านพ้นไป ภายหลังสำเร็จการศึกษา เพื่อนๆก็เริ่มแยกย้ายไปตามเส้นทางของตนเอง บางคนใช้ทุนที่โรงพยาบาลต่างจังหวัด บางคนเลือกสาขาเฉพาะทางตามที่ตนถนัด หรือบางคนเปลี่ยนเส้นทางชีวิตไปสู่สิ่งใหม่ที่ตนเองรัก\n\nสำหรับพี่ก็คงจะเหมือนแพทย์จบใหม่อีกหลายคนที่เลือกไปใช้ทุนเพื่อเก็บเกี่ยวประสบการณ์และเรียนรู้ชีวิตการเป็นแพทย์ พร้อมกับเตรียมเรียนต่อเฉพาะทางในอนาคต\n\n## จากทฤษฎีสู่ชีวิตจริง\n\nหลังเรียนจบมีเวลาว่างประมาณหนึ่งเดือนก่อนเริ่มปฏิบัติงานเป็นแพทย์เพิ่มพูนทักษะ (intern1) ที่โรงพยาบาลต่างจังหวัด วันที่เริ่มงานวันแรก เต็มไปด้วยความตื่นเต้นและความกดดัน เพราะความรู้ที่ร่ำเรียนมาตลอด 6 ปี จากนี้คือชีวิตจริง จากนักศึกษาแพทย์ที่มีอาจารย์คอยสอน คอยแนะนำ ทุกหัตถการและการตัดสินใจ จากนี้ไปต้องสามารถทำหัตถการและรักษาโรคเบื้องต้นได้ด้วยตนเอง\n\nวอร์ดแรกที่ได้วนคือวอร์ดอายุรกรรม หลายครั้งที่ต้องเผชิญกับโรคที่ไม่ตรงไปตรงมา เต็มไปด้วยความไม่แน่นอน จึงเกิดคำถามขึ้นเสมอว่า \"เราจะดูแลผู้ป่วยตรงหน้าให้ดีที่สุดได้อย่างไร\"\n\nหลายครั้งหลายหนที่ต้องผจญกับแรงกดดัน ความเหนื่อยล้า และการอดนอน ซึ่งเป็นสิ่งที่ต้องแลกกับการได้ช่วยเหลือผู้ป่วยหลายๆชีวิต แต่การได้เห็นรอยยิ้มของผู้ป่วยและญาติ นั้นเป็นของขวัญที่ประเมินค่าไม่ได้ และเป็นแรงผลักดันให้สู้ต่อไป\n\nบ่อยครั้งได้พบเจอผู้ป่วยวิกฤตที่ต้องใส่ท่อช่วยหายใจ ปั๊มหัวใจ แต่สุดท้ายผู้ป่วยไม่รู้สึกตัว ญาติเฝ้าถามทุกวันด้วยความหวังว่า อาการจะดีขึ้นไหม จะกลับมาพูดคุยได้ไหม แม้ในใจจะรู้ว่าปาฏิหาริย์นั้นมีน้อยเพียงใด สิ่งที่ทำได้มีเพียงแค่คำพูดปลอบโยนอย่างจริงใจเท่านั้น เป็นเหมือนดั่งที่อาจารย์แพทย์เคยสอนไว้ว่า \"ให้รักษาคนไข้ ไปพร้อมๆกับรักษาใจญาติ\"\n\nในช่วงเวลาคาบเกี่ยวระหว่างความเป็นและความตาย การยื้อแย่งผู้ป่วยจากมัจจุราชเป็นสิ่งที่พบเห็นได้อยู่บ่อยครั้ง เสียงจังหวะกดนวดหัวใจดังสลับกับเสียงร้องไห้ของญาติ เป็นภาพที่สะเทือนใจอยู่ไม่น้อย จนอดถามตัวเองไม่ได้ว่า นี่คือการต่อชีวิตหรือยื้อความทรมานกันแน่ ทำอย่างไรก็ได้แค่ให้ผู้ป่วยมีสัญญาณชีพนั้นเพียงพอแล้วหรือ?\n\nในความเป็นจริงคงจะดีไม่น้อย ถ้าสามารถดูแลผู้ป่วยในวาระสุดท้ายให้มีคุณภาพชีวิตที่ดีและจากไปอย่างสงบ เพราะผู้ป่วยทุกคนล้วนมีชีวิต มีความหวัง และความฝัน แต่จะมีสักกี่คนที่เตรียมพร้อมสำหรับช่วงเวลานั้น\n\nประสบการณ์เหล่านี้ทำให้ตระหนักว่าชีวิตนี้เปราะบางและไม่แน่นอน เราควรทำดีต่อกัน ทำทุกวันให้มีความสุข แล้วจะไม่เสียใจ ไม่เสียดายในภายหลัง\n\n**ตลอดชีวิตการเป็นแพทย์และประสบการณ์ที่ผ่านมา ทำให้ตระหนักถึงคุณค่าของการมีชีวิต สนิทกับความตาย เตรียมใจและกายกับความเปลี่ยนแปลงอยู่เสมอ เข้าใจตัวเราและสุขใจกับความธรรมดาของชีวิต**\n\n---\n\n*หากต้องการความช่วยเหลือในการเตรียมตัวสอบเข้าคณะแพทยศาสตร์ สามารถติดต่อหาติวเตอร์ส่วนตัวได้ที่ Chula Tutor Dream*",
    "author": "พญ.กมลชนก กุลชุติสิน (ฝน)",
    "publishedAt": "2024-09-20",
    "readTime": "15 นาที",
    "excerpt": "เรื่องราวการเรียนแพทย์ตลอด 6 ปี และการทำงานในฐานะแพทย์ จากประสบการณ์จริงของแพทย์จบใหม่",
    "category": "แพทยศาสตร์",
    "image": "/blog/cover.png",
    "ctaUrl": "https://chulatutordream.com/jobs/create?utm_ref=20ea1146-d710-4aa7-bf91-1b529538ba2d"
  }
}
